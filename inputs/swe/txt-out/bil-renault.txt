Nytt rekord på Nürburgring av Renault
Publicerad 2019-06-06
Renault har med sin nya  Mégane R.S Trophy-R satt en ny rekordtid på Nürburgring. Bilen är en upphottad version av tillverkarens tidigare modell R.S Trophy. Den nya modellen har samma motor som den tidigare men för att nå rekordet har bilen fått andra nya egenskaper.

Teamet bakom bilen har jobbat extra mycket med vikten. Den nya R:en är 130 kilo lättare, har ett vidareutvecklat chassi och en förbättrad aerodynamik. Renault Sport har samarbetat med flera specialister. Bilen har bland annat avgassystem från Akrapovic, Brembobromsar, Bridgestonedäck, stötdämpare från Öhlins och Sabelt skalstolar. Allt för att sätta ett nytt rekord.

Den 5 april i år satte bilen ett nytt varvrekord på Nürburgrings Nordslinga. Varvtiden blev 7.40,100 på det 20,6 km långa varvet. Bilen ingår i ”compact production cars” som är en klass för framhjulsdrivna produktionsbilar. Nytt för i år är dock en annan mätning av sträckan. Nürburgring har definierat en ny och officiell mätning på 20,832 km. Referenstiden på den nya sträckan med bilen blev 7.45,389.

För att sätta Renaults nya R.S Trophy-R i perspektiv så är det viktigt att komma ihåg deras tidigare Mégane R.S. Det hela började för tio år sedan när det första rekordet sattes på 8 minuter och 17 sekunder. Därefter har varvtiden blivit allt kortare. 2014 blev den äldre R-versionen den första modellen att klara varvet under 8 minuter. Föraren, Laurent Hurgon, är samma nu som då och fortsätter att sätta rekord efter rekord.

Bilen lanseras i begränsad upplaga hösten 2019.


Matilda Falk
bilsport@bilsport.se
